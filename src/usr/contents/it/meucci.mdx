---
title: "Davide Maria Meucci"
date: "2023-10-01"
slug: "it/meucci"
description: "Davide Maria Meucci"
---

# Davide Maria Meucci

Mi chiamo Davide Maria Meucci e sono un perfezionando alla Scuola Normale Superiore di Pisa. Il mio progetto è uno studio di storia urbana finalizzato a comprendere come gli Armeni, gli Indiani e gli abitanti degli imperi iranici, quello partico prima e sasanide dopo, abbiano influenzato e modificato il paesaggio urbano di Roma.

Il progetto è la prosecuzione e lo sviluppo degli studi iniziati con la tesi della Scuola di Specializzazione, conseguita presso l’Università di Roma “Sapienza”, per la quale ho analizzato la presenza dell’élite arsacide a Roma durante la dinastia Giulio-Claudia.

I miei studi universitari sono stati poliedrici: inizialmente mi sono interessato all’Archeologia Nubiana per poi spostarsi nello studio delle maestranze romane nell’Impero Sasanide, delineando quindi l’ambito nel quale poi avrei diretto i miei interessi scientifici: il rapporto tra Romani e Iranici, in special modo Arsacidi e Sasanidi. Negli ultimi anni, appassionatomi allo studio di storia e topografia urbana, è diventato l’oggetto del mio percorso di ricerca e, grazie al conseguimento del Master di II livello “Architettura per l’Archeologia e alla Scuola di Specializzazione, ho affinato e perfezionato le mie capacità di contestualizzare gli eventi storici e i dati archeologici nel paesaggio urbano antico.

La definizione dell’argomento di ricerca è scaturita dall’intersezione degli ambiti cui mi sono appassionato nel corso del mio percorso di studi; coniugando il mondo iranico e la storia urbana ho deciso di indagare come questi popoli abbiano vissuto a Roma e abbiano lasciato il loro segno, analizzando la storia urbana non solo dal punto di vista romano ma soprattutto da quello delle popolazioni allogene.

Inoltre nel corso degli anni il mio bagaglio di competenze si è arricchito di numerose esperienze di scavo sia in Italia che all’estero, grazie alle quali ho potuto interagire in contesti diversificati e culturalmente eterogenei. Infatti ho partecipato a numerose campagne di scavo a Roma, Villa Adriana, in Sudan, in Sicilia e in Iran, ma negli ultimi anni sono diventato membro della missione dell’Università Sapienza presso gli Horrea Piperataria a Roma diretta dal prof. Domenico Palombi.

Infine ho partecipato a convegni scientifici nazionali e internazionali portando i risultati delle mie ricerche in corso, nello stimolante scambio di idee che queste occasioni riescono a dare, tra i quali ricordo: “Lazio e Sabina 13”; Students’ IX International Conference “Contemporaneity of Antiquity”, XX Congreso Internacional Arys 2023 “Movilidad religiosa en el mundo antiguo”.
