---
title: "Francesca D'Andrea"
date: "2023-10-01"
slug: "dandrea"
description: "Francesca D'Andrea"
language: "it"
---

# Francesca D'Andrea

Sono un’archeologa specializzata in archeologia e storia dell’arte greca e romana, topografia di Roma antica ed epigrafia latina. Ho iniziato il mio percorso universitario alla Sapienza Università di Roma, dove ho conseguito la laurea triennale e magistrale in Archeologia Classica. Gli anni di studio e formazione a Roma sono stati cruciali per lo sviluppo della mia doppia anima di archeologa da campo e di epigrafista, cresciuta tra lo scavo di Clementina Panella alle pendici nord-orientali del Palatino e i magazzini epigrafici sotto la guida di Silvia Orlandi. La mia tesi magistrale, incentrata sullo studio archeologico ed epigrafico di un gruppo di tombe scoperte a Porta Maggiore, è il primo risultato di questo felice binomio.

Ho successivamente svolto un tirocinio post lauream per la Sovrintendenza Capitolina, grazie al quale ho potuto lavorare con Rita Volpe e Daniele Manacorda allo studio di centinaia di materiali epigrafici conservati in un magazzino all’interno dell’area archeologica del Sepolcro degli Scipioni.

I miei studi sono proseguiti all’Università Statale di Milano, dove ho frequentato la Scuola Specializzazione in Beni Archeologici. Per il lavoro di tesi in Archeologia Romana presso la cattedra di Fabrizio Slavazzi ho proseguito le mie ricerche sul paesaggio funerario tra Appia e Latina, e sulla collezione di antichità che dall’Ottocento prese forma presso il Sepolcro degli Scipioni. In quegli anni ho iniziato a coltivare un interesse anche per la ricerca d’archivio, le vicende antiquarie e la storia urbana di Roma moderna e contemporanea. I risultati di questa ricerca decennale hanno finalmente preso le forme di una monografia uscita nel 2023.

Per il PhD ho nuovamente cambiato città, trasferendomi a Pisa dopo aver vinto il concorso di ammissione alla Scuola Normale Superiore. Il mio progetto di dottorato, che ho portato avanti con la supervisione di Gianfranco Adornato, era dedicato alla topografia dell’Esquilino e si poneva come obiettivo la ricostruzione del suo paesaggio periurbano seguendone le dinamiche di sviluppo e trasformazione tra I a.C. e III d.C. A tal fine, oltre all’utilizzo delle fonti tradizionali, mi sono servita del software open source QGIS per realizzare una carta archeologica cartacea e digitale.

Alla Scuola Normale ho avuto l’opportunità di partecipare a ricognizioni nel territorio di Locri e scavi archeologici nella Valle dei Templi di Agrigento. Ho collaborato al progetto Oltre Plinio curando la bibliografia e la Newsletter mensile; in questo stesso ambito ho vinto un post-doc per la creazione di un GIS dedicato alla mappatura dei luoghi descritti dalle fonti letterarie di età Flavia. Nel 2018 ho trascorso un semestre a Berlino come Visiting Student alla Freie Universität supervisionata da Monica Trümper.

Ho partecipato e organizzato convegni e workshops in Europa e negli Stati Uniti. Negli ultimi anni ho inoltre avuto l’opportunità di accrescere la mia esperienza nella didattica preparando lezioni e seminari per studenti e dottorandi dei corsi tenuti da Gianfranco Adornato (SNS), Andrea Giardina (SNS), Daniele Manacorda (Roma Tre) e Antonino Facella (Università di Genova).

Nelle mie ricerche mi sono occupata di archeologia greca e romana, della topografia di Roma e dei suoi confini (Esquilino e settore compreso tra I e II miglio di Appia e Latina) con un particolare focus sui contesti sepolcrali e sull’epigrafia funeraria; nutro inoltre un forte interesse per la ricerca d’archivio e la storia urbana di Roma in età moderna e contemporanea. Il mio lavoro si fonda sulla complementarità delle fonti archeologiche, epigrafiche, letterarie, antiquarie e archivistiche - arricchite dalle potenzialità degli strumenti informatici – con l’obiettivo di offrire una ricostruzione del paesaggio antico e delle dinamiche politiche, sociali, religiose e culturali che lo hanno plasmato nei secoli. Sono fermamente convinta dell’importanza di una ricerca multidisciplinare, condivisa e open access, che benefici dell’incontro e dello scambio di idee tra studiosi appartenenti a diversi settori disciplinari, paesi e culture.
